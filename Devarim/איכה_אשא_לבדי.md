<div dir="rtl" align="right">
בתחלת פרשת דברים, כשהוכיח משה רבינו את בני ישראל, לא התחיל תוכחתו במעשה העגל או בחטא המרגלים, אלא במינוי השופטים.  למה התחיל בכך?  ואף על פי שכתב רש"י על "טוב הדבר" קצת תוכחה לכלל ישראל, אין דומה חטא זה לחטאים קשים כמו המרגלים, ולא נמנה עם עשרה נסיונות שנסו אבותנו את ה' במדבר.


והרמב"ן כתב שהזכיר השופטים כאן לומר שהיו מוכנים ליכנס לארץ מיד, ורק חטא המרגלים גרם.  אבל המנהג לקרוא פסוק "איכה אשא לבדי" בניגון איכה, ולפי מנהג הזה נראה שמינוי השופטים, ובפרט פסוק זה, הוא תוכחה בפני עצמו.

מלת "אֵיכָה" נזכר י"ז פעמים בתנ"ך (לבד מאַיֶּכָּה ואֵיכֹה שהם ענינים אחרים), ובכל הי"ז פעמים חוץ מזו, ה"איכה" קימת.  למשל, "איכה ישבה בדד", ובאמת ישבה בדד.  "איכה אוכל להורישם", ובאמת אוכל להורישם, אבל איני יודע איך זה אפשר, ומשיב משה "אל תירא מהם, זכר תזכר וגו'".  ובמקום שרוצה לדבר על דבר שאינו קים, אומר במקומו "איככה".  "איככה אוכל וראיתי ברעה אשר ימצא את עמי", ולפיכך "יכתב להשיב את הספרים" ולא אצטרך לראות.  "פשטתי את כתנתי איככה אלבשנה", ולפיכך לא אלבשנה.

ולפי זה קשה, למה כתב "איכה אשא לבדי", והלא מנה שופטים שישאו עמו?

ואפשר שידע משה בעת ההיא שהשופטים לא יוכלו לקים כל מה שיצטרך מהם.  כתב רש"י שבקש שבע מעלות מהשופטים, "אנשי חיל יראי אלקים אנשי אמת שנאי בצע" "חכמים ונבנים וידעים", ולא מצא כי אם אנשי חיל חכמים וידעים.  ובעת המרגלים, איפה היו השופטים?  הם היו חוטאים עם שאר כלל ישראל, "ילדים דוחפין את הזקנים וזקנים דוחפין את הראשים".  ונמצא שבאמת, משה לבדו נשא במשא העם.  אם היו השופטים עמו, ולא רק אהרן כלב ויהושע, אפשר שהיו יכולים להחזיר את העם למוטב.  ולפיכך אמר "איכה" ולא "איככה", שאפילו לאחר שימנה את השופטים, עדיין יצטרך לישא לבדו.

ולפי זה, "איכה אשא לבדי" הוא עצם התוכחה.  צדיק אחד, ואפילו הוא משה רבינו, אינו יכול לישא את כל ישראל לבדו בלא עזרה.  ואם היו השופטים ראויים, אפשר שהיו יכולים לעצור את המרגלים והעם ולהחזירם בתשובה.  ולפיכך התחיל משה בענין זה, וקוראים פסוק זה בניגון איכה, שזה היה תחילת חטא המרגלים.
</div>
